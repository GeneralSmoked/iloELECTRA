Nagsapa pay laeng di pay naluto diay kinirog
Ania la unay aya ti ganatem nga agawid
Kamayatna pay laeng agpagnapagna nga agwidwidawid
Nadagsen aya dayta binaklaymo gabat a kayo
Imbabam koma pay laeng tapno sakit ta siket saan a kimmaro
Immangeska koma pay laeng tapno angin nalang-abmo
Naliklikan koma ti pannakabannogmo a napalalo
Inan-usam koma ngamin a sinalingsingan dagita burrarawit
Tapno dika unay nasiitan bayat nga inka inawit
Saanmo koma a kagura no dagiti tudok nasakit
Paset ti mangawayan ti masugatan makarikna iti saniit
Ala umunaka ngaruden a mangpanurnor iti destino
Ta ipadpad-engko pay laeng ti dumanon iti ungto
Itugotmo man laengen amin dagiti gargaret iti panagdaliasatmo
Ta awanton ti sarsawirko inton mapanunotko met ti sumaruno
Nanglukaten ti kadakkelan a karnabal
A kunada isu ti mangispal
Agawaten kadagiti aplikante a bulbullagaw
Kadagiti agbuybuya isu’t makiangaw
Sumreken iti entablado dagiti mahikero
Kaaduanna ti nakaisem ngem manglimlimo
Siputam Kulas ta iti apagkanito
Mapukaw pati nakasuot a kansonsilyo
Nakasaganan dagiti nalawa ti isemna a maskara
Mangilinged iti nakuspag a rupa
Addaytan dagiti dakulap a silulukat
Nakatanggayan dagiti ubbing a makamukmukat
Aglagidlagiden dagiti aso nga aglanglanga a santo
Ngem kumagatda no makaalada iti tiempo
Aginkukurnon dagiti kabalio a kunam la no relihioso
Aggarratigit inton agakup iti rinibribo
Ala kakailian umaykayon intayo sumarabo
Maregmeg a nairanta para kadagiti uto-uto
Yagawa ti agtuktok iti taraon nga inda iburay
Inton maibus agsublikan nga agrigat agkarukay
Diakon italek ti amin kenka
Kalpasan a tinallikudam dagiti karinkarita
Isublim ti tulbek toy pusok
Tapno mawayawayaan ti naitangkal a rikna
Dalusakon ti siled nga umok ni ayat
Kirkirak amin a suli nga ayan ni lagip
Lipatenkan kas iti maisagad a tapok
Tapno lumukayen ti aangsak
Urnosekon ti nakusokuso a kobre kama
A nagtulidtulidanta a dua
Pabangluekon ti angot ti kutson
Ilabakon ti mureng a sangadaluson
Puorakon dagiti daan a ladawan
A nakapigket iti likod ti aruangan
Wen gayam sinukatakon ti antigo a seradura
Tapno dikan makastrek no bilang agsublika
Gapu ta inawatmo ta papel a pagpagilap
Dimon namnamaen a ti masakbayam nasilap
Dagita imam dagus a nagpalakpak
Idi maipaarikap ta bimmalitok a pirak
Dikanto koma ngarud agrekreklamo
No agtinnagkanto a lamolamo
Anusamto ta naisupot nga inda ipadigo
Kasukat ta madidigra a biagmo
Ala nanamem ta espiritu ti marka demonio
Nga impatakder ni Apo kandidato
Ngem amluyemto manen ta subsobmo
No didakan am-ammo dagita impatugawmo
Mausawanka koma metten Lakay Pedro
Dimon iyuray agtinnag a kanser sakit ti bario
Ti diperensia adda dita utekmo
Ta sinikbabmo ti appan dagiti manglimlimo
Awanen nabati a garawko
Uray ania a baddekko diskumpasado
Ania ngarud ti piesa a kutiek
Napalawlawanakon kadagiti nabileg
Inutilen ti nakoronaan nga ari
Awanan bileg metten ti reyna
Paralisadon dagiti relihioso nga obispo
Narban dagiti natibker a torre
Nasdon dagiti gumarraigi a kabalio
Pilay pukol bimtaken ti kabkabanga
Naibukrayen ti bagis dagiti naparigat a soldado
Narpuogen ti kadakkelan a pagarian
Kutsinon ti nangisit a piesa ti ahedres
Saan pay a kabaelan ti rookie
A patumbaen ti nabayagen a Grand Master
Iti antigon a chessboard ti rason
Naibusen dagiti lagip
Kas iti naukap a sugat
Pidotek manen ti pasetko a naisina
Patienyo amin
A natalgedak ditoy siledko
Malaksid no irugik manen
Saanko a kayat ti maipada
Ngem makirangrangetak
Iti kaunggak maamirisko
A siak ti matiktikaw
Diak ammo no ania ti ilablabanko
Wenno apay nga agpukkawak
Diak ammo no apay a mairugik
Ket makaibalikasko ti diak pagay-ayatan
Ammok a saan a rumbeng
Isu nga
Idiakon daytoy nga aramid
Ita a rabii
Petpetko ti agasko
Irikepko a nalaing ti ridaw
Nakarkaro toy marikriknak a sakit ita
Kumpara kadagiti napalpalabas
Awan manen nabati a pagpiliak
Saanko a kayat ti maipada
Ngem makirangrangetak
Iti kaunggak maamirisko
A siak ti matiktikaw
Diak ammo no ania ti ilablabanko
Wenno no apay nga agpukkawak
Diak ammo no apay a mairugik
Ket makaibalikasak iti diak pagay-ayatan
Ammok a saan a rumbeng
Idiakon daytoy nga aramid
Ipintak kadagiti pader
Gapu ta siak ti nagbiddut
Diakon makirinnupak
Ket daytoyen ti patinggana
Diak ammo no ania ti ilablabanko
Wenno no apay nga agpukkawak
Diak ammo no apay a mairugik
Ket makaibalikasak iti diak pagay-ayatan
Ammok a saan a rumbeng
Idiakon daytoy nga aramid
Nayotak manen wen basolko
Ala mandarennak a sumango iti pader
Saggaysaem dagiti karbengak ibagam a saanak a husto
Agingga a sumrek iti napuskol a kabkabangak
Sipat iti punguapungan bagsol iti bukot
Dusaennak nagbalinak a dakes a lalaki
Ilansanak iti kruz ket ibagam a nangabakkan
Naabakakon sakbay pay a makaaramidak iti madi
Nailunodak iti adu a babawi ken kinamalas
Adaywannak ta makaaliak
Ta no saan agbiagka iti impierno
Wenno mailumlomka a padak iti kapitakan
Nasapulamon ti pudno a karibalmo
A manglimlimo kas nabayagen a mangay-ayat kenka
Agkam ket agpakadakan aginggat patayen nga agsinata
Nagayatka iti malas agrungaabkan
Maysaak a lunod a nakakapet kenka
Lamolamo ti pudno a pasamak
Kas iti Agogo Dancer nga agsalsala iti entablado
Sikakayang dagiti nasippukel a luppo ti giya
Manggargari dagiti nasabang a patong ti kinaagdadata
Ngem kadakuada sipapandiling ti pakabuklan
Saan a maamiris dagiti aginbubulsek
Dagiti natambok nga ebidensia
Dida makita dagiti napukal a pammaneknek
Aglalo la ngaruden dagiti muldotan a parangarang
Sitatanggayan ti kapurawan a perlas
Agur-urayen a maitakdang iti aplaya
Ngem kadakuada di pay nagungap ti kappo
Sitatakderen dagiti mungay ti husto nga aramid
Sibabasan ti mabagbagi ti umno a pagteng
Apay a saanda a lukaisan ti panaginkukunada
Tapno agkulaiseg ti pus-ong ti kinapudno
Wenno nakapon kadin ti nabatbati a riknada
Ket saanen nga aganak ti nagmatsuran a panunotda
Kamakamem sakbay a malpaag ti maudi nga aluteng
Iti dalikan a mangrugin a bumaaw
Pasgedam ta casa fuego a mangsilmut
Kadagiti napagango a ruting ken bulbulong
Paidam dagiti mabukel a beggang
Marubruban ti agpagpaggaak nga apoy
Isungrodmo ta agrakrakayan a pungdol
Tapno agburek ta naisaang a danum
Mangpirpirsay iti kukod ti takong
Ipisokmo dagiti insaganam a rekado
Mangnayon iti raman ti lutlutuem
Gaw-em ingusangosmo ta taba
Arub-obem ta nakapudpudot a digo
Ngem palagipanka manang
Puyotam nga umuna samo isam-ol
Ta dinto masinit ta nangisit a subsobmo
Imbes a nanamem ta nagbannogan
Maanger ta nagsiping a dilam
Wen sika ti kasisikkilan a torero
Sitatangig mayat a mangpadso
Siak met tay saraan a toro
A mangputed ta lastogmo
Sige latta iwagaywaymo ta malabaga a panio
A panggepmo a pangulaw itoy numo
Paasukem toy agong pungtot a napalalo
Ta sangduenka agingga’t marung-o ta ulo
Isarangmo ta natadem a bunengmo
Sumilsilap murdong agingga iti ungto
Siputam ti sidudursok nga idadarupko
Addaytan umayen ti pagnaggibusmo
Agtamedak iti ipakpakitam a kinatured
Uray ta kupkupikupam a kinakired
Saanmo a pulos mapanunot yaassibay ni patay
Natitilengkan iti napigsa a dir-i ken riaw
Iyunak ngaruden kenka ti agpadispensar
Iti uneg daytoy a paseillo siak ti maisalbar
Saan nga amin a mairugi a corrida
Agtunged iti kunkunada nga estocada
Agmalmalanga toy ulila a maag
Nakatugaw rabaw ti karuotan a turod
Tumtumbog ti mata ti langit ngem
Natangken latta ti kusilap ti agpakadan nga init
Sinapulkan iti nalawa a kaleddaan
Uray pay iti nakabarbara a kapanaga
Nagpayegpeg ti sibubukel a bagi
Iti panangtuntonko kenka iti agyelyelo a rabii
Tinayabkon ti law-ang bareng matannawaganka
Binatokkon ti kaunegan a taaw lubong dagiti sirena
Nayaw-awanak iti tengnga dagiti kabakiran
Nagpalpalamaak panagsapulko iti siudad
Lipatenkan ti kunak gapu ‘t impalak-ammo a tuok
Punasenkan kadagiti umagibas a lagip iti muging
Waswasekon ti sinanpuso a batek iti batog barukong
Tapno aglunit metten dagiti sugat ti ipapanawmo
Ngem tunggal makitak ti panangalun-on ti taaw iti init
Ditoy pagtugtugawak rabaw ti karuotan a turod
Maparparmatak latta ti libnos ken sudim
Ket agtubo latta ti essem ditoy barukong
Wen samsam-itek ti mangdilpat iti pait ti mabtak nga apro
No sika Imnas ti makitak sakbay ti panagsallukob ti sipnget
Uray agayus napnuan sam-it a diro manipud barukong ti sabali
Ragsakko ti mangrikna iti saplit ta naulpit nga ayatmo
Nalpaagen beggang ti aggargarraigi a kabalio
Nagsakayanta a nanglasat iti adu a kalbario
Ita mangrugin nga agemmek kayyanak a karnero
Kabadang bayat in-inut pannakalapsi bulong ti kalendario
Kas iti karnero sapay koma ta naamo ni gasat
Tapno awan sawsawirta bayat ti idadaliasat
Agturong iti nalinteg a dana ti masanguanan
Awan sumina maiwawa iti narikut a dalan
Iti pannagnata a mangpanurnor iti bit-ang
Namnanaenta a naraber ti berde a karuotan
Tapno adda madadaan umdas a pagaraban
Sibubukel nga arban dinton pulos mabisinan
Kas iti karnero a naibtur iti lamiis ken pudot
Agbalinta a kas kaimeng ti napuskol a dutdot
Agpaay a salinong di mapakpakadaan a didigra
Kalpasan ti allawig agtalinaedta a natibker latta
Kas iti daytoy nga ayup natulnogta koma a kameng ti arban
Mangsurot iti panangiturong pastor iti Kangatuan
Galadna a naayat iti sinnangdo rumbeng nga iwaksi
Tapno ti gutgutigoten a kappia dinto maipasuli
Idatonta ngarud ti amin nga aldaw ti tawen
Mangibiag kadagiti nasayaat a kababalin
Ipakuyogtan dakes a galad iti maudi a kugtar ti kabalio
Tapno sibubukel a tawen napuan bunga narungrungbo
Kas kadaan ti duogan a tangatang
Adda aligagaw kadagitoy matak
Ngem nasdaawak idi pastrekennak
Adda pasetko
a nakastrek
Dita kaunggam maballasiwko daytoy a disierto
Dita kaunggam mangngegko ti panangiyareng-engmo iti naganko
Dita kaunggam amin a bituen nagungap
Likusek ta pusom likusek ti lubong
Isu a kasapulanka ditoy ken kasapulan
Nga addaak dita kaunggam
Ita dagiti sabong agbukarda
Ditoy siledko mariknak ti kintayeg
No daytoy ti ayugta
Matayak nga adda dita unegmo
Bimtak ti lubong
Ita la a pagnaak daytoy a dalan
Isuronak a dumakkel
Bayat ti panaggarawko
Iti kaunggam pimmudnon ti tagtagainep dagiti balla
Iti kaunggam nasapulanen daytoy nga ari ti reyna ti biagna
Isu a kasapulanka ditoy ken kasapulan
Nga addaak iti kaunggam
Lipatek awan serbina pampanunot
Asino ti pagraywak
Sika ti pagraywak
Makita ken marikna
Adda naun-uneg a kaipapanan malaksid iti iseserrek
Ta maysaak a kutkutimermeren a bulsek
A mapukpukawnan iti simbeng panunot
Ngem pinagserbiannak a napnuan dungngo
Ah maburiboranak unay
Bay-ak nga agpayakpak ni lagip
Agampayag iti kapanagan ti Namruangan
Nakamulian namaris a kalman
Surotek dagiti tugot a dandanin
Waswasen bumanesbes nga angin
Tapno subliak ti nagkaruotanen a desdes
Riknaen dagitoy dapan napino a darat
Barana a mangted talinaay
Ito’y tapoktapok nga ulila
Biagek dagiti napasag a kari
Kas iti bugbugtong a bangar iti turod
Agur-uray gumawgawawa iti panagsubli
Ikur-itko ngarud balikas iti kadaratan
Pagkikinnamatan napapartak a tarukoy
Agingga a dilpatan umel a dalluyon
Bumaringkuasak iti tunggal parbangon
Tapno awagak dayta nagan
Maykan Buday dika agbatbati
Addaytan dagiti natay a bimmangon iti tanem
Agsaganaka sigurado a didaka pagtalnaen
Irugimon ti mangipakat kadagiti palab-og
Iti uneg ti balaymo umaydakan iyulog
Rugiamon nga imula dagiti sarikedked
No saan biag metten ti agtunged
Agkatayda a makakita kadayta a lasbang
Aminda kayatdakan a ramanan
Nadumaduma a klase dagitoy a manglimlimo
Saan la nga iti aruangan ti atakarenda dungngo
Adda magna iti uneg ti danum ken daga
Adda pay aglaglagto ken agsasala
Ala wen adu ti mapasag iti bala dayta igam
Ngem dadduma addaan kalasag a panglaban
Mapaginadmo ti garaw dagiti magmagna
Ngem laglagipem adda pay aggapu iti bobeda
Saan nga agsigsigurado a mailemmengam ida
No dimtengen ti sipnget ta umaduda
Naririgat pay idan a mailangaan
Napuskol ti angep nakudrep ti pagsaingan
Buyogam iti napaspas a garaw ken nasiput a mata
Dagiti napigsa nga igam ken natibker a depensa
Ta masapul a pagwerreten ti panunot
Tapno ni Dr Zomboos dinaka maisupot
Dinton umatiddog ta buokmo Samson
Awanankan iti bileg uray ipapaanom
Dimon kabaelan a rippuogen ti templo
Nalabaga a lupot nangpadso kenka a kasla toro
Pudno la unay ti daanen a pagsasao
Babai ti adda iti likudan pannakakusbo
Ti lalaki a natalek a dinto mairubo
Uray iyarasaasna ti makapakapsut a sikreto
Aklonem koman a saanen a sumikkil
Naadasanen pigsa dagita piskel
Dimon kabaelan nga ikir-in ta dadapilan
Ta ania ngarud lumakayka metten a nuang
Nagbosinaak ket inseniasmo ti iyuunak
Isu nga impennekkon a binaddekan ti siliniador
Ngem ita ta addaakon iti abaymo dikan kayat ti agbigay
Ket asidegen ni Optimus Prime a sumabat
Manipud iti bangir a linia ti kalsada
Ania ngay ti kayatmo maitapalak
Tapno marimrim-it amin a kasal-itak
Nalipatam laeng a siak ni Ryan Dunn
Nga awan atrasanna uray ania nga stunts
Saan nga iti amin a gundaway pagariem ti rikna
Aglalo no kas ita nga addaak iti ngarab ti tanem
Umuna ti utek ken takiag ginutadko ti manibela
Tapno kidagenkan nga ipaigid iti bangketa
Ta diak pay nakasagana a mapis-it a kasla pusa
Napipia pay a sikan ti umuna
Kaanonto aya ti panagparang
Dakkel a bituen iti kurruoy ti Namruangan
Tapno ipasindayagna koma ti lawag
Iti naulesan sipnget a lubong
Dagiti tarukoy a di makaammo
Iti pudno ken balangkantis a propeta
Nakimaren ti karga ti supot ti pammati
A saan a napuotan dagiti mamasirib
Nagtalinaedda nga agkatangkatang iti
Mangliwengliweng a kadaratan
Adda kadi rumbeng a pakaragsakan
No awan met sumngaw nga uni
Dagiti mapuyot a trumpeta a panglukag
Kadagiti nakamulagat a sikikidem
Agrimrimat dagiti agiddep-lukat a silaw
Ngem awan maanninawan ti mata ti panunot
Saanen nga ammo ti turongen
Dagiti napaksuyan a saka
Makapamamayo ti aguray
Iti napaidam a raniag ti bituen a giya
Agiinnuna lattan nga umabot dagiti tarukoy
Sakbay a guyoden ida ti dalluyon
Aggaraw manen ti bulbulong
Madamdama magangtanen ti bombilia a manglapped panagsaknap sipnget
Sakayam manen ti 34 ti tawennan a Suzuki 125 a mapan
sumakada sangabotelia a kumugtar nga isu ti in-inutem nga ipadalan karabukob a mawaw
Madamdama saanton a gagangay ti kapigsa ti karaoke a mangipatayab kanta ti Juan de la Cruz band
Sabayannakanton tay asom a ni Nasty Mac a mangkanta iti Knock on Wood ni Victor Wood
Mapisang manen ti ulimek iti Kurruoy Daytoy laengen liwliwam ta napukawmon bileg a saan a mapatumba ti agua de pataranta
Maysa laengen a bote ti kabaelam sipud addan da Is Len Sula ken Abbin
Dimon nakasango da Abat Tinoy Balu ken Kikok
Sa ita dimteng manen ni Dowap nga agdildilat no ibagam ti baka
Ti iliblibasmo nga igatang stallion wafer itan ti isangpetmo Ngem ita a sardam
itagaymo latta ta kumugtar ta itangadko met toy San Mig Light
Ta inkanton maturog agurok Masapanto manen a riingennaka ti garakgak ni Dowap
Ngem sakbayna sayaatem a templaen ta baradibud ta dinto kas iti di napagustuan
ti idiar ni bumaket no malipatam a bugguongan ti sidaen
Kayatko ti tumayab a kas iti billit
Tapno tannawagak ti lubong
Agampayagak nalalawa a kapanagan
Ken mangliwengliweng a taaw
Diak samiren ti mawaw
Ilalabas iti atiddog a disierto
Ta ammok nga adda latta oasis
Masarakan iti lugar siitan a cactus
Iyukradko dagiti payak
A magagaran nga agpayakpak
Sukimatek ti kabuklan ti kabakiran
Kapintasan a pagumokan
Ikantak ti ragsak tunggal ballaigi
Isangitko ti ladingit iti kada pannakapaay
Ngem tunggal idadateng ti agsapa
Sisarantaak nga agdakiwas
Siwawayaak iti aniaman nga aramidek
Awan pakaisagmakan a panunoten
Ti biag ket maysa a panagdaliasat
Agturong iti lugar a kaikarian
Anian ta di man mailaksid naglabbeten a rikna
Matimud iti labes ti ridaw areng-eng mamedmedmedan
Ania koma no adda makangngeg panagtupak ti arbis
Mangdigos iti natapok a dalan mamalamalan
Iti pitak ti pasagad ket ti nuang dina maalut-ot
Sadiay natikagan a pupukan bimmaringkuas ti dalag
Idi kalgaw nailibay iti bukodna a lubong
Naggulagol sinaepna ti lipnok
Ket dagiti tambak nariing dagiti sabong-ruot
Nagbalangatda kadagiti tinukel ti arbis
Ditoy bassit a sarming makitam ti bullalayaw
Agragsak ti ulila a papag
A saanen a naiddaan sipud nagpakadaka
Masubok ti tibker nga ikutna
Agrag-o dagiti masmasnaayan a pungan
A saanen a nakawilan sipud immadayoka
Ah mapampag dagiti kimpet a tapok
Agpaggaak ti agladladingit nga ules
A saanen a naukrad sipud nagawanka
Wen mawarwar ita ti kupinna
Pumudot dagiti nalam-ek a parbangon
A nangbalkot itoy agmaymaysa
Sipud naminpinsan a linaksidnak
Diak malapdan ti rumkuas a rikna
Bayat a matmatmatak dayta
Nauneg a kallid dita pingping
Napukaw ti salemsem nga
Inted ti angep iti naladaw a malem
Gimminad ti panagtulid
Tunggal darikmat bayat panagabay
Iti sirok nalalayog a saleng
Makapnek dagiti kanito nga aglabas
Ta saan met a kasapulan
Atiddog nga oras tapno mapasingkedan
Sika laeng ti idaddaduma
Wen umdasen ti 60 a minuto
Tapno agbalin a nakalallalagip
Umuna a panagdenna
Iti nalamiis a siudad
Tapaw ti bantay
A nailinia kadagiti ulep
Pagmulumogko laeng itay ti sanger ta
Naragsak toy karabukob iti tunggal lidok
Awan aniaman ti alkohol a dumalan nga
Agturong iti di naap-apan a bituka
Nalaka la nga ingusangos rukapi a ngipen
Ti nakulbet a kaliente a maitingal iti
Nabibineg a dila di makarikna
Iti pudot ti digo ti sinanglao
Ngem itan in-inut a naawan ti bileg
Bayat nainayad a panagtayyek ti lubong
Mangrugin a dumagsen ti ulo ken
Agbaliw ti panagkitak iti aglawlaw
Mangrugiakon a marurusok
Adda bulkan a kayatna ti bumtak
Tapno agiruar pudot a pinarnuay
Naglalaok nga impauneg
Padasek koma a tipden kas diktar ti
Panunot a pagarupek a nasimbeng
Kaemek dagitoy kimter a bibig
Ta masayanganak ti insukmonko
Ngem uray pay igawidko a kas iti
Pannakaternekko itoy karsonsilio
Diakon maigawid pay ti iruruar
Dagiti banag a naggapu iti tian
Addaytan tay sammigel
Awanen anag dagiti pulutan
Nagtitiponen dagitoy
Urayko la ipugiit itan ti
Mangpasina kadagiti
Namin-anon a simrekka ditoy
Kasano’t kapaut ti panagtalinaedmo
Nariknam kadi ti kinaimut ti angin
Ditoy nasipnget ken nailet nga abut
Naimutektekam kadi dagiti mangur-urat a takiag
Dagiti agkapkapuyo a gemgem
Awan sardayda nga agsinsil
Tapno masapulam ti kalkalikagumam a sileng
Nangngegam kadin dagiti asug
Dagiti mataltal a ramay
Dagiti kadi lattan adda iti aglawlaw
A nalaing a mangballaibo
Ti ikkam gundaway a makaibolsa iti gameng
Kaano nga aglukat dagita lapayag
Para kadagiti pudno a kakaduam
Padasem koma ti agpaut ditoy
Makikaysa kadagiti aglingling-et nga anniniwan
Ammuem dagiti pudno a mapaspasamak
Ta di umdas ti apagkimat a darikmat
Panagwagis panagbannikesmo iti sanguanan
Tapno matimudmo dagiti ar-araraw
isuda a mangipuspusta iti karadkadda
Para laeng kenka...
Makitakto latta ti rupam
Iti tunggal kristal ti tudo
Bayat itatamdagko iti tawa
A mangwanawan kenka
Maipintanto latta dagiti isemmo
Iti tunggal panagmatak iti agsapa
Ta di kabaelan a punasen ti yaadayo
Dagiti lagip nga itan naimaldit
Iti amin a paset ti bagik
Ket iti panagtubo manen dagiti rettab
Iti igid ti desdes nga agturong iti pusom
Aglunitto manen dagiti rengngat
agkakantanto manen dagiti alimuken
Kalpasan ti sumagmamano a kidem
Manen aginudoakto iti bara
Dagiti agek ken arakupmo
Kasla napat-ilan iti ipus pagi
Dagiti aggagatel a dila
A binalud ti makapatay a basol
Iti panaglawag dagiti motibo
Agtaguob dagiti walang nga aso
Agparikna ti aningaas
Tumakder ti dutdot
Agkatay latta dagiti di mapnek
Iti mayawat a tinapay
Iguyoddaka nga itapuak
Iti gayonggayong
Tallo nga Al-alia
Ngem saan a mailinged iti kurtina
Dagiti narugit a saka
Naimaldit iti tulag
Nagan dagiti sairo’t bangkag
Iti likod ti nangisit nga asuk
Agtungtunglab dagiti pudno nga al-alia
A nangriribuk iti kaltaang ti rabii
Bayat pananglimlimo panaginkukuna
Nga isuda ti puraw a kalapati
